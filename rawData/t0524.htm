<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - דברים פרק כד</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
דברים - <A HREF="t05.htm">הכול</A><BR>פרק
<A HREF="t0501.htm">א</A>
<A HREF="t0502.htm">ב</A>
<A HREF="t0503.htm">ג</A>
<A HREF="t0504.htm">ד</A>
<A HREF="t0505.htm">ה</A>
<A HREF="t0506.htm">ו</A>
<A HREF="t0507.htm">ז</A>
<A HREF="t0508.htm">ח</A>
<A HREF="t0509.htm">ט</A>
<A HREF="t0510.htm">י</A>
<A HREF="t0511.htm">יא</A>
<A HREF="t0512.htm">יב</A>
<A HREF="t0513.htm">יג</A>
<A HREF="t0514.htm">יד</A>
<A HREF="t0515.htm">טו</A>
<A HREF="t0516.htm">טז</A>
<A HREF="t0517.htm">יז</A>
<A HREF="t0518.htm">יח</A>
<A HREF="t0519.htm">יט</A>
<A HREF="t0520.htm">כ</A>
<A HREF="t0521.htm">כא</A>
<A HREF="t0522.htm">כב</A>
<A HREF="t0523.htm">כג</A>
כד
<A HREF="t0525.htm">כה</A>
<A HREF="t0526.htm">כו</A>
<A HREF="t0527.htm">כז</A>
<A HREF="t0528.htm">כח</A>
<A HREF="t0529.htm">כט</A>
<A HREF="t0530.htm">ל</A>
<A HREF="t0531.htm">לא</A>
<A HREF="t0532.htm">לב</A>
<A HREF="t0533.htm">לג</A>
<A HREF="t0534.htm">לד</A>
<BR>
 <BR>
<A HREF="http://www.mechon-mamre.org/mp3/t0524.mp3" TARGET="_blank">האזנה לפרק זה</A>
</P>
<HR>

<H1>דברים פרק כד</H1>

<A NAME="1"> </A>
<P><B>א</B> כִּי-יִקַּח אִישׁ אִשָּׁה, וּבְעָלָהּ; וְהָיָה אִם-לֹא תִמְצָא-חֵן בְּעֵינָיו, כִּי-מָצָא בָהּ עֶרְוַת דָּבָר--וְכָתַב לָהּ סֵפֶר כְּרִיתֻת וְנָתַן בְּיָדָהּ, וְשִׁלְּחָהּ מִבֵּיתוֹ. 
<A NAME="2"> </A>
<B>ב</B> וְיָצְאָה, מִבֵּיתוֹ; וְהָלְכָה, וְהָיְתָה לְאִישׁ-אַחֵר. 
<A NAME="3"> </A>
<B>ג</B> וּשְׂנֵאָהּ, הָאִישׁ הָאַחֲרוֹן, וְכָתַב לָהּ סֵפֶר כְּרִיתֻת וְנָתַן בְּיָדָהּ, וְשִׁלְּחָהּ מִבֵּיתוֹ; אוֹ כִי יָמוּת הָאִישׁ הָאַחֲרוֹן, אֲשֶׁר-לְקָחָהּ לוֹ לְאִשָּׁה. 
<A NAME="4"> </A>
<B>ד</B> לֹא-יוּכַל בַּעְלָהּ הָרִאשׁוֹן אֲשֶׁר-שִׁלְּחָהּ לָשׁוּב לְקַחְתָּהּ לִהְיוֹת לוֹ לְאִשָּׁה, אַחֲרֵי אֲשֶׁר הֻטַּמָּאָה--כִּי-תוֹעֵבָה הִוא, לִפְנֵי יְהוָה; וְלֹא תַחֲטִיא, אֶת-הָאָרֶץ, אֲשֶׁר יְהוָה אֱלֹהֶיךָ, נֹתֵן לְךָ נַחֲלָה.  {ס} 
<A NAME="5"> </A>
<B>ה</B> כִּי-יִקַּח אִישׁ, אִשָּׁה חֲדָשָׁה--לֹא יֵצֵא בַּצָּבָא, וְלֹא-יַעֲבֹר עָלָיו לְכָל-דָּבָר:  נָקִי יִהְיֶה לְבֵיתוֹ, שָׁנָה אֶחָת, וְשִׂמַּח, אֶת-אִשְׁתּוֹ אֲשֶׁר-לָקָח. 
<A NAME="6"> </A>
<B>ו</B> לֹא-יַחֲבֹל רֵחַיִם, וָרָכֶב:  כִּי-נֶפֶשׁ, הוּא חֹבֵל.  {ס} 
<A NAME="7"> </A>
<B>ז</B> כִּי-יִמָּצֵא אִישׁ, גֹּנֵב נֶפֶשׁ מֵאֶחָיו מִבְּנֵי יִשְׂרָאֵל, וְהִתְעַמֶּר-בּוֹ, וּמְכָרוֹ--וּמֵת הַגַּנָּב הַהוּא, וּבִעַרְתָּ הָרָע מִקִּרְבֶּךָ.  {ס} 
<A NAME="8"> </A>
<B>ח</B> הִשָּׁמֶר בְּנֶגַע-הַצָּרַעַת לִשְׁמֹר מְאֹד, וְלַעֲשׂוֹת:  כְּכֹל אֲשֶׁר-יוֹרוּ אֶתְכֶם הַכֹּהֲנִים הַלְוִיִּם, כַּאֲשֶׁר צִוִּיתִם--תִּשְׁמְרוּ לַעֲשׂוֹת. 
<A NAME="9"> </A>
<B>ט</B> זָכוֹר, אֵת אֲשֶׁר-עָשָׂה יְהוָה אֱלֹהֶיךָ לְמִרְיָם, בַּדֶּרֶךְ, בְּצֵאתְכֶם מִמִּצְרָיִם.  {ס} 
<A NAME="10"> </A>
<B>י</B> כִּי-תַשֶּׁה בְרֵעֲךָ, מַשַּׁאת מְאוּמָה--לֹא-תָבֹא אֶל-בֵּיתוֹ, לַעֲבֹט עֲבֹטוֹ. 
<A NAME="11"> </A>
<B>יא</B> בַּחוּץ, תַּעֲמֹד; וְהָאִישׁ, אֲשֶׁר אַתָּה נֹשֶׁה בוֹ, יוֹצִיא אֵלֶיךָ אֶת-הַעֲבוֹט, הַחוּצָה. 
<A NAME="12"> </A>
<B>יב</B> וְאִם-אִישׁ עָנִי, הוּא--לֹא תִשְׁכַּב, בַּעֲבֹטוֹ. 
<A NAME="13"> </A>
<B>יג</B> הָשֵׁב תָּשִׁיב לוֹ אֶת-הַעֲבוֹט כְּבוֹא הַשֶּׁמֶשׁ, וְשָׁכַב בְּשַׂלְמָתוֹ וּבֵרְכֶךָּ; וּלְךָ תִּהְיֶה צְדָקָה, לִפְנֵי יְהוָה אֱלֹהֶיךָ.  {ס} 
<A NAME="14"> </A>
<B>יד</B> לֹא-תַעֲשֹׁק שָׂכִיר, עָנִי וְאֶבְיוֹן, מֵאַחֶיךָ, אוֹ מִגֵּרְךָ אֲשֶׁר בְּאַרְצְךָ בִּשְׁעָרֶיךָ. 
<A NAME="15"> </A>
<B>טו</B> בְּיוֹמוֹ תִתֵּן שְׂכָרוֹ וְלֹא-תָבוֹא עָלָיו הַשֶּׁמֶשׁ, כִּי עָנִי הוּא, וְאֵלָיו, הוּא נֹשֵׂא אֶת-נַפְשׁוֹ; וְלֹא-יִקְרָא עָלֶיךָ אֶל-יְהוָה, וְהָיָה בְךָ חֵטְא.  {ס} 
<A NAME="16"> </A>
<B>טז</B> לֹא-יוּמְתוּ אָבוֹת עַל-בָּנִים, וּבָנִים לֹא-יוּמְתוּ עַל-אָבוֹת:  אִישׁ בְּחֶטְאוֹ, יוּמָתוּ.  {ס} 
<A NAME="17"> </A>
<B>יז</B> לֹא תַטֶּה, מִשְׁפַּט גֵּר יָתוֹם; וְלֹא תַחֲבֹל, בֶּגֶד אַלְמָנָה. 
<A NAME="18"> </A>
<B>יח</B> וְזָכַרְתָּ, כִּי עֶבֶד הָיִיתָ בְּמִצְרַיִם, וַיִּפְדְּךָ יְהוָה אֱלֹהֶיךָ, מִשָּׁם; עַל-כֵּן אָנֹכִי מְצַוְּךָ, לַעֲשׂוֹת, אֶת-הַדָּבָר, הַזֶּה.  {ס} 
<A NAME="19"> </A>
<B>יט</B> כִּי תִקְצֹר קְצִירְךָ בְשָׂדֶךָ וְשָׁכַחְתָּ עֹמֶר בַּשָּׂדֶה, לֹא תָשׁוּב לְקַחְתּוֹ--לַגֵּר לַיָּתוֹם וְלָאַלְמָנָה, יִהְיֶה:  לְמַעַן יְבָרֶכְךָ יְהוָה אֱלֹהֶיךָ, בְּכֹל מַעֲשֵׂה יָדֶיךָ.  {ס} 
<A NAME="20"> </A>
<B>כ</B> כִּי תַחְבֹּט זֵיתְךָ, לֹא תְפַאֵר אַחֲרֶיךָ:  לַגֵּר לַיָּתוֹם וְלָאַלְמָנָה, יִהְיֶה. 
<A NAME="21"> </A>
<B>כא</B> כִּי תִבְצֹר כַּרְמְךָ, לֹא תְעוֹלֵל אַחֲרֶיךָ:  לַגֵּר לַיָּתוֹם וְלָאַלְמָנָה, יִהְיֶה. 
<A NAME="22"> </A>
<B>כב</B> וְזָכַרְתָּ, כִּי-עֶבֶד הָיִיתָ בְּאֶרֶץ מִצְרָיִם; עַל-כֵּן אָנֹכִי מְצַוְּךָ, לַעֲשׂוֹת, אֶת-הַדָּבָר, הַזֶּה.  {ס}</P>

<HR>
<P CLASS=s>
<A HREF="t0.htm">תנ"ך</A> -
דברים - <A HREF="t05.htm">הכול</A><BR>פרק
<A HREF="t0501.htm">א</A>
<A HREF="t0502.htm">ב</A>
<A HREF="t0503.htm">ג</A>
<A HREF="t0504.htm">ד</A>
<A HREF="t0505.htm">ה</A>
<A HREF="t0506.htm">ו</A>
<A HREF="t0507.htm">ז</A>
<A HREF="t0508.htm">ח</A>
<A HREF="t0509.htm">ט</A>
<A HREF="t0510.htm">י</A>
<A HREF="t0511.htm">יא</A>
<A HREF="t0512.htm">יב</A>
<A HREF="t0513.htm">יג</A>
<A HREF="t0514.htm">יד</A>
<A HREF="t0515.htm">טו</A>
<A HREF="t0516.htm">טז</A>
<A HREF="t0517.htm">יז</A>
<A HREF="t0518.htm">יח</A>
<A HREF="t0519.htm">יט</A>
<A HREF="t0520.htm">כ</A>
<A HREF="t0521.htm">כא</A>
<A HREF="t0522.htm">כב</A>
<A HREF="t0523.htm">כג</A>
כד
<A HREF="t0525.htm">כה</A>
<A HREF="t0526.htm">כו</A>
<A HREF="t0527.htm">כז</A>
<A HREF="t0528.htm">כח</A>
<A HREF="t0529.htm">כט</A>
<A HREF="t0530.htm">ל</A>
<A HREF="t0531.htm">לא</A>
<A HREF="t0532.htm">לב</A>
<A HREF="t0533.htm">לג</A>
<A HREF="t0534.htm">לד</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0524')</SCRIPT></P>
</BODY></HTML>
