<!DOCTYPE HTML PUBLIC "-//W3C//DTD HTML 4.01 Transitional//EN">
<HTML DIR="RTL" LANG="HE">
<HEAD>
<META http-equiv="Content-Type" content="text/html; charset=Windows-1255">
<!--Copyright 2012 Mechon Mamre, 12 Hayyim Vital, Jerusalem-->
<LINK REL="stylesheet" HREF="t.css" TYPE="text/css">
<TITLE>תנ"ך מנוקד - שמות פרק ח</TITLE>
<SCRIPT TYPE="text/javascript" SRC="hm.js"></SCRIPT>
</HEAD>
<BODY>
<HR>
<P CLASS=s>
<A HREF="t0.htm">תנ"ך</A> -
שמות - <A HREF="t02.htm">הכול</A><BR>פרק
<A HREF="t0201.htm">א</A>
<A HREF="t0202.htm">ב</A>
<A HREF="t0203.htm">ג</A>
<A HREF="t0204.htm">ד</A>
<A HREF="t0205.htm">ה</A>
<A HREF="t0206.htm">ו</A>
<A HREF="t0207.htm">ז</A>
ח
<A HREF="t0209.htm">ט</A>
<A HREF="t0210.htm">י</A>
<A HREF="t0211.htm">יא</A>
<A HREF="t0212.htm">יב</A>
<A HREF="t0213.htm">יג</A>
<A HREF="t0214.htm">יד</A>
<A HREF="t0215.htm">טו</A>
<A HREF="t0216.htm">טז</A>
<A HREF="t0217.htm">יז</A>
<A HREF="t0218.htm">יח</A>
<A HREF="t0219.htm">יט</A>
<A HREF="t0220.htm">כ</A>
<A HREF="t0221.htm">כא</A>
<A HREF="t0222.htm">כב</A>
<A HREF="t0223.htm">כג</A>
<A HREF="t0224.htm">כד</A>
<A HREF="t0225.htm">כה</A>
<A HREF="t0226.htm">כו</A>
<A HREF="t0227.htm">כז</A>
<A HREF="t0228.htm">כח</A>
<A HREF="t0229.htm">כט</A>
<A HREF="t0230.htm">ל</A>
<A HREF="t0231.htm">לא</A>
<A HREF="t0232.htm">לב</A>
<A HREF="t0233.htm">לג</A>
<A HREF="t0234.htm">לד</A>
<A HREF="t0235.htm">לה</A>
<A HREF="t0236.htm">לו</A>
<A HREF="t0237.htm">לז</A>
<A HREF="t0238.htm">לח</A>
<A HREF="t0239.htm">לט</A>
<A HREF="t0240.htm">מ</A>
<BR>
 <BR>
<A HREF="http://www.mechon-mamre.org/mp3/t0208.mp3" TARGET="_blank">האזנה לפרק זה</A>
</P>
<HR>

<H1>שמות פרק ח</H1>

<A NAME="1"> </A>
<P><B>א</B> וַיֹּאמֶר יְהוָה, אֶל-מֹשֶׁה, אֱמֹר אֶל-אַהֲרֹן נְטֵה אֶת-יָדְךָ בְּמַטֶּךָ, עַל-הַנְּהָרֹת עַל-הַיְאֹרִים וְעַל-הָאֲגַמִּים; וְהַעַל אֶת-הַצְפַרְדְּעִים, עַל-אֶרֶץ מִצְרָיִם. 
<A NAME="2"> </A>
<B>ב</B> וַיֵּט אַהֲרֹן אֶת-יָדוֹ, עַל מֵימֵי מִצְרָיִם; וַתַּעַל, הַצְּפַרְדֵּעַ, וַתְּכַס, אֶת-אֶרֶץ מִצְרָיִם. 
<A NAME="3"> </A>
<B>ג</B> וַיַּעֲשׂוּ-כֵן הַחַרְטֻמִּים, בְּלָטֵיהֶם; וַיַּעֲלוּ אֶת-הַצְפַרְדְּעִים, עַל-אֶרֶץ מִצְרָיִם. 
<A NAME="4"> </A>
<B>ד</B> וַיִּקְרָא פַרְעֹה לְמֹשֶׁה וּלְאַהֲרֹן, וַיֹּאמֶר הַעְתִּירוּ אֶל-יְהוָה, וְיָסֵר הַצְפַרְדְּעִים, מִמֶּנִּי וּמֵעַמִּי; וַאֲשַׁלְּחָה, אֶת-הָעָם, וְיִזְבְּחוּ, לַיהוָה. 
<A NAME="5"> </A>
<B>ה</B> וַיֹּאמֶר מֹשֶׁה לְפַרְעֹה, הִתְפָּאֵר עָלַי, לְמָתַי אַעְתִּיר לְךָ וְלַעֲבָדֶיךָ וּלְעַמְּךָ, לְהַכְרִית הַצְפַרְדְּעִים מִמְּךָ וּמִבָּתֶּיךָ:  רַק בַּיְאֹר, תִּשָּׁאַרְנָה. 
<A NAME="6"> </A>
<B>ו</B> וַיֹּאמֶר, לְמָחָר; וַיֹּאמֶר, כִּדְבָרְךָ--לְמַעַן תֵּדַע, כִּי-אֵין כַּיהוָה אֱלֹהֵינוּ. 
<A NAME="7"> </A>
<B>ז</B> וְסָרוּ הַצְפַרְדְּעִים, מִמְּךָ וּמִבָּתֶּיךָ, וּמֵעֲבָדֶיךָ, וּמֵעַמֶּךָ:  רַק בַּיְאֹר, תִּשָּׁאַרְנָה. 
<A NAME="8"> </A>
<B>ח</B> וַיֵּצֵא מֹשֶׁה וְאַהֲרֹן, מֵעִם פַּרְעֹה; וַיִּצְעַק מֹשֶׁה אֶל-יְהוָה, עַל-דְּבַר הַצְפַרְדְּעִים אֲשֶׁר-שָׂם לְפַרְעֹה. 
<A NAME="9"> </A>
<B>ט</B> וַיַּעַשׂ יְהוָה, כִּדְבַר מֹשֶׁה; וַיָּמֻתוּ, הַצְפַרְדְּעִים, מִן-הַבָּתִּים מִן-הַחֲצֵרֹת, וּמִן-הַשָּׂדֹת. 
<A NAME="10"> </A>
<B>י</B> וַיִּצְבְּרוּ אֹתָם, חֳמָרִם חֳמָרִם; וַתִּבְאַשׁ, הָאָרֶץ. 
<A NAME="11"> </A>
<B>יא</B> וַיַּרְא פַּרְעֹה, כִּי הָיְתָה הָרְוָחָה, וְהַכְבֵּד אֶת-לִבּוֹ, וְלֹא שָׁמַע אֲלֵהֶם:  כַּאֲשֶׁר, דִּבֶּר יְהוָה.  {ס} 
<A NAME="12"> </A>
<B>יב</B> וַיֹּאמֶר יְהוָה, אֶל-מֹשֶׁה, אֱמֹר אֶל-אַהֲרֹן, נְטֵה אֶת-מַטְּךָ וְהַךְ אֶת-עֲפַר הָאָרֶץ; וְהָיָה לְכִנִּם, בְּכָל-אֶרֶץ מִצְרָיִם. 
<A NAME="13"> </A>
<B>יג</B> וַיַּעֲשׂוּ-כֵן, וַיֵּט אַהֲרֹן אֶת-יָדוֹ בְמַטֵּהוּ וַיַּךְ אֶת-עֲפַר הָאָרֶץ, וַתְּהִי הַכִּנָּם, בָּאָדָם וּבַבְּהֵמָה:  כָּל-עֲפַר הָאָרֶץ הָיָה כִנִּים, בְּכָל-אֶרֶץ מִצְרָיִם. 
<A NAME="14"> </A>
<B>יד</B> וַיַּעֲשׂוּ-כֵן הַחַרְטֻמִּים בְּלָטֵיהֶם לְהוֹצִיא אֶת-הַכִּנִּים, וְלֹא יָכֹלוּ; וַתְּהִי, הַכִּנָּם, בָּאָדָם, וּבַבְּהֵמָה. 
<A NAME="15"> </A>
<B>טו</B> וַיֹּאמְרוּ הַחַרְטֻמִּם אֶל-פַּרְעֹה, אֶצְבַּע אֱלֹהִים הִוא; וַיֶּחֱזַק לֵב-פַּרְעֹה וְלֹא-שָׁמַע אֲלֵהֶם, כַּאֲשֶׁר דִּבֶּר יְהוָה.  {ס} 
<A NAME="16"> </A>
<B>טז</B> וַיֹּאמֶר יְהוָה אֶל-מֹשֶׁה, הַשְׁכֵּם בַּבֹּקֶר וְהִתְיַצֵּב לִפְנֵי פַרְעֹה--הִנֵּה, יוֹצֵא הַמָּיְמָה; וְאָמַרְתָּ אֵלָיו, כֹּה אָמַר יְהוָה, שַׁלַּח עַמִּי, וְיַעַבְדֻנִי. 
<A NAME="17"> </A>
<B>יז</B> כִּי אִם-אֵינְךָ, מְשַׁלֵּחַ אֶת-עַמִּי--הִנְנִי מַשְׁלִיחַ בְּךָ וּבַעֲבָדֶיךָ וּבְעַמְּךָ וּבְבָתֶּיךָ, אֶת-הֶעָרֹב; וּמָלְאוּ בָּתֵּי מִצְרַיִם, אֶת-הֶעָרֹב, וְגַם הָאֲדָמָה, אֲשֶׁר-הֵם עָלֶיהָ. 
<A NAME="18"> </A>
<B>יח</B> וְהִפְלֵיתִי בַיּוֹם הַהוּא אֶת-אֶרֶץ גֹּשֶׁן, אֲשֶׁר עַמִּי עֹמֵד עָלֶיהָ, לְבִלְתִּי הֱיוֹת-שָׁם, עָרֹב--לְמַעַן תֵּדַע, כִּי אֲנִי יְהוָה בְּקֶרֶב הָאָרֶץ. 
<A NAME="19"> </A>
<B>יט</B> וְשַׂמְתִּי פְדֻת, בֵּין עַמִּי וּבֵין עַמֶּךָ; לְמָחָר יִהְיֶה, הָאֹת הַזֶּה. 
<A NAME="20"> </A>
<B>כ</B> וַיַּעַשׂ יְהוָה, כֵּן, וַיָּבֹא עָרֹב כָּבֵד, בֵּיתָה פַרְעֹה וּבֵית עֲבָדָיו; וּבְכָל-אֶרֶץ מִצְרַיִם תִּשָּׁחֵת הָאָרֶץ, מִפְּנֵי הֶעָרֹב. 
<A NAME="21"> </A>
<B>כא</B> וַיִּקְרָא פַרְעֹה, אֶל-מֹשֶׁה וּלְאַהֲרֹן; וַיֹּאמֶר, לְכוּ זִבְחוּ לֵאלֹהֵיכֶם--בָּאָרֶץ. 
<A NAME="22"> </A>
<B>כב</B> וַיֹּאמֶר מֹשֶׁה, לֹא נָכוֹן לַעֲשׂוֹת כֵּן, כִּי תּוֹעֲבַת מִצְרַיִם, נִזְבַּח לַיהוָה אֱלֹהֵינוּ:  הֵן נִזְבַּח אֶת-תּוֹעֲבַת מִצְרַיִם, לְעֵינֵיהֶם--וְלֹא יִסְקְלֻנוּ. 
<A NAME="23"> </A>
<B>כג</B> דֶּרֶךְ שְׁלֹשֶׁת יָמִים, נֵלֵךְ בַּמִּדְבָּר; וְזָבַחְנוּ לַיהוָה אֱלֹהֵינוּ, כַּאֲשֶׁר יֹאמַר אֵלֵינוּ. 
<A NAME="24"> </A>
<B>כד</B> וַיֹּאמֶר פַּרְעֹה, אָנֹכִי אֲשַׁלַּח אֶתְכֶם וּזְבַחְתֶּם לַיהוָה אֱלֹהֵיכֶם בַּמִּדְבָּר--רַק הַרְחֵק לֹא-תַרְחִיקוּ, לָלֶכֶת; הַעְתִּירוּ, בַּעֲדִי. 
<A NAME="25"> </A>
<B>כה</B> וַיֹּאמֶר מֹשֶׁה, הִנֵּה אָנֹכִי יוֹצֵא מֵעִמָּךְ וְהַעְתַּרְתִּי אֶל-יְהוָה, וְסָר הֶעָרֹב מִפַּרְעֹה מֵעֲבָדָיו וּמֵעַמּוֹ, מָחָר:  רַק, אַל-יֹסֵף פַּרְעֹה הָתֵל, לְבִלְתִּי שַׁלַּח אֶת-הָעָם, לִזְבֹּחַ לַיהוָה. 
<A NAME="26"> </A>
<B>כו</B> וַיֵּצֵא מֹשֶׁה, מֵעִם פַּרְעֹה; וַיֶּעְתַּר, אֶל-יְהוָה. 
<A NAME="27"> </A>
<B>כז</B> וַיַּעַשׂ יְהוָה, כִּדְבַר מֹשֶׁה, וַיָּסַר הֶעָרֹב, מִפַּרְעֹה מֵעֲבָדָיו וּמֵעַמּוֹ:  לֹא נִשְׁאַר, אֶחָד. 
<A NAME="28"> </A>
<B>כח</B> וַיַּכְבֵּד פַּרְעֹה אֶת-לִבּוֹ, גַּם בַּפַּעַם הַזֹּאת; וְלֹא שִׁלַּח, אֶת-הָעָם.  {פ}</P>

<HR>
<P CLASS=s>
<A HREF="t0.htm">תנ"ך</A> -
שמות - <A HREF="t02.htm">הכול</A><BR>פרק
<A HREF="t0201.htm">א</A>
<A HREF="t0202.htm">ב</A>
<A HREF="t0203.htm">ג</A>
<A HREF="t0204.htm">ד</A>
<A HREF="t0205.htm">ה</A>
<A HREF="t0206.htm">ו</A>
<A HREF="t0207.htm">ז</A>
ח
<A HREF="t0209.htm">ט</A>
<A HREF="t0210.htm">י</A>
<A HREF="t0211.htm">יא</A>
<A HREF="t0212.htm">יב</A>
<A HREF="t0213.htm">יג</A>
<A HREF="t0214.htm">יד</A>
<A HREF="t0215.htm">טו</A>
<A HREF="t0216.htm">טז</A>
<A HREF="t0217.htm">יז</A>
<A HREF="t0218.htm">יח</A>
<A HREF="t0219.htm">יט</A>
<A HREF="t0220.htm">כ</A>
<A HREF="t0221.htm">כא</A>
<A HREF="t0222.htm">כב</A>
<A HREF="t0223.htm">כג</A>
<A HREF="t0224.htm">כד</A>
<A HREF="t0225.htm">כה</A>
<A HREF="t0226.htm">כו</A>
<A HREF="t0227.htm">כז</A>
<A HREF="t0228.htm">כח</A>
<A HREF="t0229.htm">כט</A>
<A HREF="t0230.htm">ל</A>
<A HREF="t0231.htm">לא</A>
<A HREF="t0232.htm">לב</A>
<A HREF="t0233.htm">לג</A>
<A HREF="t0234.htm">לד</A>
<A HREF="t0235.htm">לה</A>
<A HREF="t0236.htm">לו</A>
<A HREF="t0237.htm">לז</A>
<A HREF="t0238.htm">לח</A>
<A HREF="t0239.htm">לט</A>
<A HREF="t0240.htm">מ</A>
</P>
<HR>
<P CLASS=m>יש לך שאלה או הערה?  <SCRIPT TYPE="text/javascript">email('t0208')</SCRIPT></P>
</BODY></HTML>
